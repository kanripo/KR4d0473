# -*- mode: mandoku-view; -*-
#+TITLE: 淸容居士集
#+DATE: 2015-09-11 16:10:39.489035
#+PROPERTY: ID KR4d0473
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 32
#+PROPERTY: FILE SB04n0402-032淸容居士集-卷第三十二.
<pb:KR4d0473_SBCK_032-1a>¶
清容居士集卷第三十二¶
　行狀¶
　　　翰林學士嘉議大夫知　制誥同¶
　　　脩　國史趙公行狀¶
　　　　曽祖伯洙宋朝請大夫知南外¶
　　　　　宗正事贈金紫光禄大夫¶
　　　　祖師雍宋朝議大夫直寳章閣¶
　　　　考希聖宋宣教郎史館校勘¶
公諱與&KR1918;字晦叔宋燕懿王徳昭九世孫¶
髙祖子英宗正少卿避地南徙紹興間為¶
<pb:KR4d0473_SBCK_032-1b>¶
台州黄巖丞家于縣之西橋至其子孫遺¶
育蕃衍故今號西橋趙氏宗正有孫師淵¶
字幾道官至太常丞爲朱文公髙第文公¶
述通鑑綱目條分例舉整齊芟奪迄于成¶
書皆太常所定其言理學藴奥心受耳属¶
精析該邃非若語録所傳剽臆謬妄東南¶
後進咸尊太常與黄幹氏並扵公爲伯祖¶
公少美儀觀音吐清徹讀經史大義必本¶
家訓弱冠以易入宗學登咸淳辛未進士¶
第用積舍法教授鄂州鄂爲楚上流嵗備¶
<pb:KR4d0473_SBCK_032-2a>¶
武不懈公視邊將翫弛而咸淳士大夫率¶
耻言邊事迺䇿諸生而問曰文武之用不¶
可偏廢韓范二公不以言武而失文曺彬¶
狄青不以清談而喪武文事武備豫然後¶
立時未幾王師絶江守以城獻公自念為¶
宋國族鄂先内附兵勢若破竹不可支而¶
歸道已斷絶不得返遂上書丞相伯顔公¶
言宋權臣賈某柄國十有五年脅威罔主¶
棄背信好事一至爾今得兾如藩臣嵗奉¶
貢幣願緩師以行成焉書未報而錢塘已¶
<pb:KR4d0473_SBCK_032-2b>¶
下實至元十三年也公知南北已混復上¶
書丐返田里㑹大臣有竒公狀貌告于¶
世祖皇帝十四年遣使上驛來　京師幅¶
巾深衣見扵　上京¶
天子清問温渥首詢其老㓜及江上事首¶
尾其對復如上書所言特命給廪餼以俟¶
用眀年奏言江南郡縣户口繁夥當以簡¶
易治近嵗有司急切興利殊失安輯新定¶
之意臣生長江南悉習利害因條類為十¶
六事以進大較以擇守令釋征歛厚風俗¶
<pb:KR4d0473_SBCK_032-3a>¶
為急而末復以存活趙宗為請十六年入¶
翰林為待制陞直學士復兼集賢又三年¶
遷侍講學士預纂實録加太中大夫扵是¶
侍講十四年矣累䟽乞致事歸里雖未得¶
旨而不入翰林者幾二年久之拜翰林學¶
士自鄂之來　京師凡二十有七載由里¶
居而之鄂也適三十年每恨乖隔愈久冀¶
一得請以終老丘隴常忽忽不樂秋風倚¶
楹懐悲故鄉擁衾障袂聲出金石非復以¶
宦達為可戀惜而志迄不遂抱疾朞嵗以¶
<pb:KR4d0473_SBCK_032-3b>¶
卒大徳七年正月二十有二日也年六十¶
有二積官至嘉議大夫公之為侍講也言¶
江以南括責營聚皆大臣與其黨類私植¶
貨累鉅萬願寛今年田租以緩赤子宋世¶
陵寢毁掘及移徙故宗室大姓皆非初¶
詔本旨乞正其私擅之罪¶
天子以為然又言乃者庚寅嵗大霧四起¶
越翼日癸巳夜地震地為臣道臣强則震¶
至正月甲辰西城老虎就擒虎扵象為兑¶
為金其著尤異咎在姦臣簸權令已執咎¶
<pb:KR4d0473_SBCK_032-4a>¶
而　宸斷未果願蚤正天誅以應變異¶
上意若微忤而終不以罪由是居家待罪¶
閲三月大司徒公自　上京俾燕只干學¶
士諭以復職後平章政事不灰木復為公¶
奏逋負嵗積不能自養¶
上曰得非指桑哥為虎者宜令有司計逋¶
以償嵗别給帛粟餘勿為例人益知¶
世祖皇帝神武沉斷非真忤公公天性踈¶
達與人交緩急髙下盡力傾引弗避不為¶
刻峭自髙亦不復計得失成就故始争趍¶
<pb:KR4d0473_SBCK_032-4b>¶
慕而間輙掉去訖無毫髪恨意傾觴煮茗¶
費盡即止危坐清論一不以靡宻缺乏廢¶
其雅道嵗時奠薦雖甚匱嗇猶豐絜盡力¶
如舊禮自宗正四世而下皆請于　朝而¶
復其役族属男女以及鄉里之俘虜而北¶
來者悉贖以歸凡十一人有張生貨藥西¶
闗一日過之張死已數月矣亟歸視藥劵¶
盡酬所負其家人不知也遂具以告而歸¶
之一士人伺公錫賜時謾言當買田亳宿¶
間計資與之嵗久不至後亦不問其受欺¶
<pb:KR4d0473_SBCK_032-5a>¶
類如此同列有侮公為方拙暨死之日朝¶
野咸曰善士已矣各賻奠哭弔終其歛事¶
而同列亦悔昔日所侮為可愧往右丞許¶
公仲平䔍意道徳性命之學奮自飭厲以¶
文公四書為標凖達官髙胄皆俛首承訓¶
不敢怠公時至　京師首言力行致知¶
近世率清曠自髙言行若枘鑿不相入非¶
儒先本旨許公深然之至觀其平居䖏身¶
待人抑華養實許公雖死而昔時門人親¶
聞其言者皆以為伊洛源委惟趙公為真¶
<pb:KR4d0473_SBCK_032-5b>¶
佀益以知太常之學為可信至公為有傳¶
矣有詩文若干卷類聚蔵于家初娶舒氏¶
御史中丞亶之五世孫未踰年而卒歛箧¶
中裝歸其婦翁不取今夫人史氏奉直大¶
夫知連州一之之女生三男子長孟實以¶
公居　朝廷久特官為承事郎同知瑞安¶
州事孟賚温州蒙古學教授孟貫以廕入¶
官孟實等欲求銘當世有道以信于後俾¶
桷有述謹具歴官行事如右謹狀大徳七¶
年七月日從表姪具官袁桷狀¶
<pb:KR4d0473_SBCK_032-6a>¶
　　　推誠保徳功臣開府儀同三司太¶
　　　傅上柱國追封薊國公謚忠哲梁¶
　　　公行狀¶
公諱徳珪字伯温姓梁氏大興路良鄉人¶
八世祖徳成遼末以勇力善貲雄鄉里生¶
子吉不仕吉子伯温金皇統進士官通議¶
大夫同知河南府事遂贈吉安定郡伯郡¶
伯孫牧牧子陟眀昌進士官中奉大夫同¶
知南京路都轉運司事亦贈其父安定郡¶
侯郡侯有别墅金世諸名士日觴詠從之¶
<pb:KR4d0473_SBCK_032-6b>¶
游中奉髫年能以詞章相周旋咸器偉之¶
晚歲直節善政深自植立值金亡終老扵¶
里生衎為金承奉班祗候祗候生守信終¶
隆興都轉運塩使轉運生國禎終内蔵庫¶
提㸃是生公後以公為左丞時　朝廷特¶
號中奉曰通憲先生轉運贈榮禄大夫定¶
國公謚忠毅提㸃贈榮禄大夫安定郡公¶
謚僖敏公㓜歲給事¶
昭睿順聖皇后宫中竒其器骨俾熟國語¶
通奏對年十一太府長官愛之帥其弟徳¶
<pb:KR4d0473_SBCK_032-7a>¶
瓚同見¶
世祖命相者閱二兒相者曰後當貴¶
帝頷之遂使從東平忠獻王安童習憲令¶
儀注年十四即襲父職至元十六年升中¶
書左司員外郎二十三年遷右司郎中踰¶
年復左司二十六年進太中大夫總管大¶
都等路打捕府仍領左司是嵗復右司二¶
十八年參議尚書省事復遷中書二十九¶
年¶
世祖特旨拜參知政事¶
<pb:KR4d0473_SBCK_032-7b>¶
成宗即位陞中書左丞大徳二年拜平章¶
政事公未弱冠即官宫省踰三十年錢穀¶
出入高下若指諸掌四方奏請率面授中¶
書掾言某事當如律某當如¶
先帝某年所行極邊宗王急驛調發卒無¶
所從具同列拱手不能語公徐言軍用有¶
故實泛索非故事不可行執筆量劑退考¶
故籍無少訛誤戊子嵗地震北京¶
世祖問今嵗刑部所報囚徒何煩多公對¶
曰囚非犯刑罪特以徴索羅織無所從納¶
<pb:KR4d0473_SBCK_032-8a>¶
故悉為囚在獄中¶
上大感悟迺悉　赦天下逋負　京師供¶
給繁夥屢　奏蠲復之漕運根本江南浚¶
治諸湖堤不宜使富民侵塞以殺水勢議¶
自公始選部資歴吏不敢後先一時以事¶
功自期者公亦與一二執政議超常格俾¶
自効方大徳初元¶
成宗恭儉守成一繩　祖武公亦以朝政¶
自任年穀豐熟四境寜謐廟堂大臣相戒¶
以清浄為治凡上書言利害歛口不敢發¶
<pb:KR4d0473_SBCK_032-8b>¶
自是希進者皆避匿後議相持既深朋聚¶
比進乗事間發浸淫扵疑佀之際㑹¶
上不豫遂出公湖廣安置踰年¶
上疾稍瘳罪一二幸臣急召公還都遂乗¶
驛朝于上京¶
上問卿從何來公環視嗚咽不敢對¶
上賜酒饌命歸省其母諭以將再用至九¶
月　詔復入中書時公已得上氣疾與家¶
人言向嘗逺謫今得再覲¶
上眀白母子相完聚即死且不恨何敢復¶
<pb:KR4d0473_SBCK_032-9a>¶
有希進意遂却藥危坐謝事某日星殞西¶
南有光流室中是夕薨年四十有六葬于¶
宛平之樊村妻安氏今封薊國夫人柔静¶
能家子一人某女三長適納速剌僉事次¶
適伯達某路都提舉幼適某同知宣徽院¶
今上改元詔録勲舊贈公推誠保徳功臣¶
開府儀同三司太傅上柱國追封薊國公¶
謚忠哲而公祖父亦復追命為國公母夫¶
人完顔氏公能承侍盡道待二弟曲致恩¶
意對賔客謙不失禮自以先諜踵世科尤¶
<pb:KR4d0473_SBCK_032-9b>¶
重儒士詢考安㝎别墅為圗表章一時縉¶
紳咸賦詠追美其事侍¶
帝左右率偵候意嚮奬拔士類至扵决事¶
占奏悃欵不讓而悉簡惬稱¶
上意死雖十餘年　朝廷至今猶稱道之¶
前翰林脩撰知髙郵府張某次公遺事命¶
桷演潤將求鴻藻以表墓道桷與張侯曩¶
同在翰林見一時行事張侯以親嫌為辤¶
公之弟徳璋今益都總管昔為慶元判官¶
時桷居鄉里得聆公言行遂不敢以草野¶
<pb:KR4d0473_SBCK_032-10a>¶
為辤然舊聞中原故老嘗言梁斗南文采¶
風度有陶靖節晚嵗志意後進争慕企久¶
知迺通憲先生也先生言行在人口不絶¶
方金將亡時士族解散澌盡暨獲平定推¶
原高曽名字扵荒碑野塜之際皆缺軼無¶
所考獨梁公八世官簿歴歴可据徳源深¶
長通憲守儒之效著矣至若公行事在史¶
冊者不敢有私姑次其出䖏大致使銘述¶
者有考焉延祐三年九月某日翰林待制¶
承務郎兼國史院編脩官袁桷狀¶
<pb:KR4d0473_SBCK_032-10b>¶
　　　翰林承旨王公請謚事狀¶
公諱構字肯堂世居濰州家譜云與中書¶
令同系八世祖某宋世為司農卿守鄆因¶
家焉故今為東平人曽祖某金進士奉訓¶
大夫滄州無棣令祖某以公貴贈正奉大¶
夫太常大卿考某贈昭文館大學士資徳¶
大夫公㓜嵗肄業郡學試詞賦入等杜先¶
生仁傑深器之賈文正公居貞一見舘以¶
教其子載與來　京師時太保劉文正公¶
王文康公王文忠公持薦士權即辟為權¶
<pb:KR4d0473_SBCK_032-11a>¶
國史院編脩官丞相史公耶律公在政府¶
聽公上事言論接以賔禮耶律公復戒其¶
子以兄禮事焉至元二十一年授將仕郎¶
命為真于時集議時政必使公預㑹裁酌¶
之十二年丞相伯顔出師諭江南公實草¶
詔是嵗渡江¶
世祖命翰林直學士李槃與公偕行俾蒐¶
擇儒藝之士眀年春次杭州公見董夀公¶
某曰故宋圖籍禮器具在宜收其祕書省¶
天章閣翰林太常考集目録宋史異日必¶
<pb:KR4d0473_SBCK_032-11b>¶
脩纂遂悉輦歸于　朝十四年充應奉翰¶
林文字公辤曰少甞受學于李先生謙今¶
先生猶教授東平實不敢先遂以其官召¶
李眀年始受之十六年陞脩撰凡制誥撰¶
述文康公必以命公丞相齊魯國公和禮¶
霍孫領翰林開司徒府授府司直¶
世祖詔大臣議道蔵可焚棄者公與議完¶
救之十九年丞相阿合馬敗齊公入相議¶
選舉更定法皆公手定遂授吏部郎中未¶
幾改禮部後復吏部而翰林制誥猶諉公¶
<pb:KR4d0473_SBCK_032-12a>¶
參詳焉二十二年遷太常少卿¶
上方定宗廟修禮樂而公昔從故宋所輦¶
還者皆得補缺二十四年出為江北淮東¶
道提刑按察副使御史大夫率公陛辤¶
上賜酒慰遣擊奸恵民淮民猶能言其事¶
二十七年除治書侍御史故相桑哥嫉公¶
命與故平章魯公卜忽木檢責燕南逋負¶
公先馳驛㑹計簿領迄無所迎合謂魯公¶
曰公近臣某復在言路相若苛責當受罪¶
不以累公也未幾桑哥伏罪二十八年調¶
<pb:KR4d0473_SBCK_032-12b>¶
選江西二十九年改翰林侍　講學士三¶
十一年¶
世祖升遐¶
成宗嗣位分院上都制誥多公次定¶
徽仁裕聖皇太后知之特賜楮幣七千五¶
百復命撰¶
世祖祔廟謚冊攝司徒以導禮大徳改元¶
纂脩¶
世祖實録陞翰林學士二年參議中書省¶
事右丞相引見于栁林¶
<pb:KR4d0473_SBCK_032-13a>¶
上問昔從何人丞相奏是和禮霍孫官属¶
真儒者昔奉　旨㕘用儒生今故用之時¶
上初即位勵精文治年穀屢熟海内熙洽¶
公從容二相間以薦士安静為急務後數¶
年來執政希合生事將檢括増羡首以其¶
䇿行東南公卒不肯附稱疾納禄幾一年¶
七年　朝廷更政獨公無所累歸里九年¶
授濟南總管禮法自持嚴而不苛凡為民¶
害者悉除去丞相荅剌罕見公所申牘咸¶
從之十一年太師瀋陽王等奏俾乗驛造¶
<pb:KR4d0473_SBCK_032-13b>¶
朝拜翰林學士承　旨復脩　兩朝實録¶
特命贈公二代公言臣本儒家遭逢　四¶
朝先世皆潛徳里士　大國美謚懼無以¶
稱以臣所居官授之誠以為過今羣臣封¶
謚下太常必繇翰林議官品臣首踰越將¶
無以服衆¶
今上時為皇太子嘗詢翰林老成必首姚¶
燧王構手以酒賜之是嵗尊謚¶
祖宗公撰¶
太祖¶
<pb:KR4d0473_SBCK_032-14a>¶
睿宗皇后謚冊賜楮幣萬緡正月撰¶
皇后冊文攝侍中讀冊至大三年以疾薨¶
公在　朝廷踰四十年凡　累朝憲章損¶
益能悉舉源委翰林述作自為編脩時已¶
預撰先賢文懿尊酒敘論咸有据依欲輯¶
為臺閣舊聞而事莫遂崇拔後進雖未識¶
面汲汲稱許不絶口性剛直有不善必面¶
責之有文集三十卷蔵于家子士熙今為¶
翰林待制竊惟　聖朝褒録臣下見扵令¶
典謹摭其居官行事請扵太史上扵太常¶
<pb:KR4d0473_SBCK_032-14b>¶
至若居家雜儀治民遺事悉弗敢次第延¶
祐三年九月日門生翰林待制承務郎兼¶
國史院編脩官袁桷上¶
　　　李司徒行述(代作)¶
嗚呼我先公之亡銓時年十有三遺言懿¶
範誠不盡知雖知之亦不能盡詳少鞠于¶
趙氏外家外大父諱某為南京同知先夫¶
人嘗泣語銓曰汝父沉静寡言笑篤志嗜¶
古卓然遵聖賢言行為矩範强之仕弗肯¶
仕凝塵敗席家事靡宻弗顧疾革猶執卷¶
<pb:KR4d0473_SBCK_032-15a>¶
瞠然若有思空約彌甚間嘗曰我幼孤長¶
兄樞宻都事教我撫我繄汝舅之訓汝舅¶
生三子長都事君從革次總判君從謙余¶
叙為季生兵革中我先君每誨吾兄曰家¶
世朔州罹亂離朝夕習騎射今邊宇寧謐¶
諸児宜守儒顯親母刻木吏為也都事受¶
其言朝夕以詔二弟俾從學于九山李先¶
生徵吾詎願不仕非其道不可也銓幼不¶
能必其成後其語諸又曰大父之墓在朔¶
州地逺不能至考其事則有紫陽楊先生¶
<pb:KR4d0473_SBCK_032-15b>¶
之誌在戒其毋忘焉不幸某嵗卒年四十¶
有一葬于南城栁村之原先公既卒家益¶
困太夫人挈于外家化治銖粟率資以教¶
銓稍長痛自感勵有以其名聞于¶
世祖皇帝詔習儒業入國子學師許文正¶
公焉後直省闥三年出為彰徳鐡冶提舉¶
又十年同知歸徳府事始得致養于母夫¶
人元貞元年過汴梁將歸　京師不幸夫¶
人卒扵汴卒時年五十有八奉柩歸葬于¶
栁村相其地水齧洳不可旁祔迺卜於西¶
<pb:KR4d0473_SBCK_032-16a>¶
山金河口田峪之南得合葬焉冬十有一¶
月某日也元貞元年為翰林待制又三年¶
轉廣平等䖏鐵冶提舉改工部員外郎承¶
檄視屯田鴈門鴈門地近朔州銓思念吾¶
大父葬朔州在鄯陽灰河西一里今六十¶
年榛莾不可攷有楊先生英誌在雖無能¶
知吾以誠求寧卒使無知哉翼日驗誌徴¶
旁近卒無有哭走于野有老叟年八十餘¶
迺来曰李府君葬時吾嘗治畚鍤于灰河¶
今西一里隆然者其墓也銓泣且拜得封¶
<pb:KR4d0473_SBCK_032-16b>¶
崇以識焉楊先生之誌曰李君大父諱彦¶
宏由彦為名者十八人自彦而别為玉者¶
二十六人其諱玘者銓大父也我先考大¶
父之㓜子也都事有子曰某緫判君無後¶
銓由是奉都事而下皆合葬于西山而灰¶
河之墓始樹楊先生之碑推大父燾後之¶
徳邅時隆平非若昔時之永隔嵗時省墓¶
則力猶可至也楊先生之誌又曰大父為¶
山西西路課稅時耳目所逮纎悉必陳扵¶
長官有以榷麴牟利即峻拒絶後患或言¶
<pb:KR4d0473_SBCK_032-17a>¶
郡縣始安輯宜用重典使不犯輙面折陳¶
白非忠厚恤民本旨先公之誌翰林承¶
旨王先生構則曰拱璧駟馬流俗所恃嫭¶
者先公無是心也銓無所肖似自工部改¶
授朝列大夫揚州路同知臺擢為監察御¶
史四年少中大夫河北河南道肅政副使¶
五年移淮東未幾嘉議大夫常州路總管¶
不六月召為㕘議中書省事又六月除禮¶
部尚書復五月轉燕南河北道肅政㢘訪¶
使改昭文舘大學士中奉大夫治書侍御¶
<pb:KR4d0473_SBCK_032-17b>¶
史¶
今上皇帝推賚存殁扵是得贈大父資善¶
大夫司農卿上䕶軍追封兾國公謚莊順¶
祖妣王氏兾國夫人考榮禄大夫司徒上¶
柱國追封兾國公謚端敏妣趙氏兾國夫¶
人嗚呼銓無所肖佀承藉先徳先夫人之¶
訓歴歴在耳願因　朝廷光顯之寵求文¶
鉅公表扵墓道俾李氏子孫後有攸考謹¶
再拜叙其事于右端敏公諱從益銓今為¶
翰林侍講學士娶孫氏封兾郡夫人合三¶
<pb:KR4d0473_SBCK_032-18a>¶
房孫凡幾人長某延祐四年九月日男翰¶
林侍講學士中奉大夫知制誥同脩國史¶
李銓狀¶
　　　資徳大夫大都留守領少府監事¶
　　　兼武衛親軍都指揮使知大都屯¶
　　　田事贈推忠賛治功臣銀青榮禄¶
　　　大夫平章政事澤國公謚忠宣鄭¶
　　　公行狀¶
　　　　本貫澤州陽城縣澤陽鄉屯城¶
　　　　里年四十七¶
<pb:KR4d0473_SBCK_032-18b>¶
　　　　曽祖珪不仕¶
　　　　祖臯故忠昌軍節度使¶
　　　　父鼎故鎮國上將軍湖北道宣¶
　　　　慰使贈銀青榮禄大夫中書右¶
　　　　丞謚忠毅¶
公諱制宜字扶威澤州陽城縣人大父節¶
度當金危亡時以智略慷慨衛拯里社興¶
屯田陂池之利年不展用是生忠毅公提¶
天師勦羌蜀絶襄漢竒勲冠勇功次表焯¶
官譜始著公忠毅公之嫡子也方勝衣時¶
<pb:KR4d0473_SBCK_032-19a>¶
忠毅携見于¶
世祖皇帝特視偉之命從大臣習給事儀¶
忠毅遏冦死難¶
世祖震悼迺即授金符襲平陽太原之軍¶
而戍鄂焉公盛年受殊數益矜謹自重控¶
伏將士怗首無撓犯湖廣行中書治鄂戎¶
帥䇿馬進退承教令縮蹙不自給獨公争¶
器重傾下鄂守缺長執政俾攝治日坐决¶
文武兩府郡益以理凡數嵗訖不除鄂長¶
官十九年　詔治樓船有事扵島夷江滸¶
<pb:KR4d0473_SBCK_032-19b>¶
地不足居船官城南有何家洲洲爽廣多¶
居民中書行令遷洲屋仆徹墉瓦聲汹撼¶
白日交走驚泣道上公行相旁近地與洲¶
無異即趣還其居洲民争持牢醴拱謝公¶
揮手曰安民吾職也何謝焉鄂多火災連¶
晝夜交作或言城中隠姦利羅疑佀者急¶
治火可止公言咎在火政不眀火未絶而¶
復誣構彼何生為遂率軍士申令約立渠¶
巷俟火所未至通徹其道火是日迺止有¶
盗私立部號伏近郊日暮剽刼負擔者訛¶
<pb:KR4d0473_SBCK_032-20a>¶
言將入城索之不得見數男子從城外来¶
促數異顧命縛之省貴人曰得無以疑詿¶
誤將出之眀日過城東門見一少年乗白¶
馬行且色動公呼曰汝賊也汝貌良人也¶
何作賊不速言當訊汝少年叩首吐實復¶
信宿日所捕亦同欵一郡大驚二十三年¶
徴入侍中眀年從　駕北征願前敵效擊¶
上曰鄭制宜死唯一子在宜勿使擊復請¶
戰乃命從太師以行師還　詔侍膳殿中¶
加懐逺大將軍樞宻院判官春　駕如上¶
<pb:KR4d0473_SBCK_032-20b>¶
京院留母行公曰年少宜服勞願以偕行¶
上愛而勿許二十八年超拜湖廣省㕘知¶
政事是時鄂大臣集括歛為竒功¶
上怒録其家公入辤¶
上曰而父死賊難賞不及于汝今有盗臣¶
貲財僮孥留貯于鄂者宜擇精善自取公¶
對言某臣家入皆贓穢不可詰受之雖無¶
汙然跡其由来寜無汙乎¶
上益竒之鄂為舊治土俗厚薄悉周知其¶
隠蘇枯翦彊翕然至和¶
<pb:KR4d0473_SBCK_032-21a>¶
上知其能賜中金五千兩間嵗具口奏臣¶
向留鄂治兵臣母知臣年未更事乞臣侍¶
陛下宿衛今不以卑鄙預外政府朝夕思¶
念不勝任敢昧死以請復徴為内臺侍御¶
史安西地嵗牧馬牧人利曠逺率併入旁¶
近世業民數訴理求地持軋不下命公乗¶
急傳治其事覈地得三十萬頃考籍于官¶
餘悉歸于民三十一年拜行樞宻院副使¶
院治衡州公統軍入衡下令不得入廬舎¶
營部擇便地定井竈食罷畢發至暮整列¶
<pb:KR4d0473_SBCK_032-21b>¶
就次道遇雨卒言冝止頓舎休憇公立雨¶
指畫訖一卒無敢宿民居道旁市井人雜¶
語不知為官軍也湖南地介江廣賊負險¶
煽昭賀聮絡廬陵諸屬邑大軍至即守固¶
不復出歲一捕冦率害善地冦伺去復嘯¶
集如故公至相阸塞雜耕守戍㩀其出没¶
眀語歸降者釋弗殺逐殱其酋長茶賊譚¶
計龍匿兵器有異志立捕得之其弟舁貨¶
以緩事公趣輸于軍卒正其罪¶
成宗皇帝改元復别置副使一人與公同¶
<pb:KR4d0473_SBCK_032-22a>¶
治公謂官溢常員先置者當罷入授大都¶
留守領少府監未幾兼武衛親軍都指揮¶
使知大都屯田始進階資徳大夫公㓜熟¶
内府營繕工巧供給祠祭之屬能通達緩¶
急終嵗事集無曠敗至大宴席刀匙樽斚¶
必命公董領以重其事大徳七年地震太¶
原平陽公承命往視且言河東罹鉅創¶
聖天子出粟幣以賑活之設一不及是負¶
眀詔死罪萬萬何可逭迺躬入里巷傷殘¶
羸餒悉䟽録以給有市官利征商詭言某¶
<pb:KR4d0473_SBCK_032-22b>¶
地少災不宜費官廪征法宜如昔無所損¶
公怒曰幸災困民民何罪且汝計征入何¶
補縣官入言于¶
上復其地三年公天性慤厚¶
上宴大眀殿獨侍立不惰命之飲再拜辤¶
上察其意賜酒二壷使歸飲于家事母蘇¶
氏至孝特封潞國太夫人以寵之錫賚無¶
虗嵗復加賜海青俾入禁囿尤號為異數¶
大徳十年二月五日以疾薨年四十有七¶
其葬在某縣某鄉自公少時己知自貴乞¶
<pb:KR4d0473_SBCK_032-23a>¶
名扵王文忠公王見而器之遂定其名字¶
忠毅以死事顯故公彌欲以忠孝勉奬通¶
敏有持守其居鄂十年善政藹著至今父¶
老言鄭公真清士非他人比至守官靖正¶
不以喜怒害事謙抑自晦中朝士大夫則¶
曰鄭公真吉士也配可烈真氏丞相孛羅¶
公之女子鈞今為懐逺大將軍武衛親軍¶
都指揮使至大更元特贈推忠賛治功臣¶
銀青榮祿大夫平章政事澤國公復下太¶
常定謚曰忠宣謹具歴官行事鴻筆碩彦¶
<pb:KR4d0473_SBCK_032-23b>¶
得以取擇謹狀¶
　　　榮禄大夫大司徒特封饒國公吴¶
　　　公行述¶
　　　　本貫饒州安仁縣開興鄉夀櫟¶
　　　　里¶
公諱克己字祥甫維吴氏逺有令緒泰伯¶
以至徳讓嗣逃于吴周受殷命大封同姓¶
而泰伯胤系因食采吴地子爵不絶周既¶
衰吴越楚争王吴為越所僨子孫散䖏江¶
湖間因以國氏夫差六世孫芮為秦番令¶
<pb:KR4d0473_SBCK_032-24a>¶
有徳于番號番君漢次芮功封長沙而廟¶
食番世不絶宗庶蕃衍凡占籍番者悉祖¶
之安仁吴世儒家宋淳熙間有從朱文公¶
講學曰某皆其譜諜公之曽祖岳祖夢旂¶
養潛樂幽丘園晏如也父鑑服儒業言行¶
矩範閭里是否能持平善諭俾率初後皆¶
尊信之劬書教子誨之曰學非以干禄遇¶
不遇命也故公受其訓而行之㓜静黙寡¶
嗜好達生養和非仁義之言不言其居家¶
也斥絶喜愠躬行以導之不逮者微語以¶
<pb:KR4d0473_SBCK_032-24b>¶
警之其䖏于鄉也肅然如有容暴者化之¶
以慈有為不善者輙自勵曰得無吴公知¶
吾所為乎㓜督之以學壯奨之以仕稍有¶
能輙譽之其成就也怡色若己得年益耆¶
賔客造户無惰媮酒至愈莊夜分猶危坐¶
治纎悉人皆曰吴公有子全節為玄教嗣¶
師總攝江淮荆襄道教崇文弘道玄徳真¶
人其好賢其持身常念若不及繄家教所¶
致推公之徳視其子則猶可企也延祐六¶
年五月玄徳扈　駕上京桷以待罪集賢¶
<pb:KR4d0473_SBCK_032-25a>¶
偕行公薨以五月丙辰訃至玄徳晝夜哭¶
不絶泣且曰全節不天疾驅以歸願述先¶
公之行以聲其哀桷謝曰述徳叙行宜在¶
門人佐吏敢辤則又曰猶子善辱與子游¶
其何辤謹按玄徳真人㓜慕老子道年二¶
十從大宗師開府張公入　朝奉祠宮間¶
嵗告歸省¶
成宗皇帝憫許之大徳八年公與夫人夀¶
七十¶
上賜公上尊加帛俾乗傳以歸大徳十一¶
<pb:KR4d0473_SBCK_032-25b>¶
年特拜翰林學士中順大夫至大三年¶
武宗皇帝隆孝治恩賚中外臣子繇是超¶
拜榮禄大夫司徒饒國公配舒氏饒國夫¶
人而公考亦追贈昭文館大學士資善大¶
夫饒國公謚文靖妣陳氏饒國夫人玄徳¶
奉　制書以歸延祐元年公夀八十¶
天子遵¶
成宗錫賜如故事延祐四年復降　璽書¶
復其家命守臣王都中表鄉曰榮禄里曰¶
具慶玄徳築公所居堂曰晚香曰天爵翰¶
<pb:KR4d0473_SBCK_032-26a>¶
林侍讀學士元公眀善記之矣曰齊老則¶
因宋孝宗所書扁以徴其實曰樵隠公所¶
居自號以寓其冲澹之意焉公夀八十有¶
五將以某月某日葬于鄉之山田原子四¶
人長詢次誠蚤卒次玄徳真人次全義女¶
若干人孫男若干人善集賢脩撰蒙剛才¶
致孫女若干人曽孫男女若干人始善来¶
京師從游嘗出大父手書誡善制酒力纂¶
述勿愒玩以自棄又誡其叔父持敬存誠¶
為應天事神之本日承君師母以我耄為¶
<pb:KR4d0473_SBCK_032-26b>¶
辤幸未棄昭代甞惕然深念曷報稱數數¶
道途非所望假我死何憾也水蹇扵山屈¶
曲演迤遇順而始逹非偶然也飬深用嗇¶
累逺益振扵吴氏有考丗胄顛覆抑其所¶
發者誠過耶嗚呼吾扵是見之矣桷也辱¶
再世之㳺耳受目矚向爲史官錫命享醴¶
之禮嚴詳於記註惇史純孝賛皇風闡鴻¶
藻有自来矣遂不克讓奉于太史㑭有攷¶
焉延祐六年七月日具官袁桷述¶
清容居士集卷第三十二¶
